Pou lapéti’w pétet san manjé san bwè man ké rété
pétet man ké vann rad-mwen épi kabann-mwen
anlè do-mwen pétet man ké chayé woch épi woch…man ké balié dalo lari
an mitan zòdi pétet man ké chèché tibren pen
pétet man ké tou ni man ké mò fen
men man pé ké moli ba’w bouwo
é jiktan tjè-mwen ké bat ké bat bat
sé doubouity man ké rété doubout !
Ou ké pétet tiré anba plat-pié mwen dèniè dènié mòso tè-mwen
jenn bway-la man yé a ou ké pétet fouté’y lajol
ou key pétet déchépiyé léritaj zanset-mwen
ou ké pétet brilé powézi-mwen épi liv-mwen
pétet ou ké mété péyi-nou an anba an sel jouk lanmò
men man pé ké moli ba’w bouwo
é jiktan tjè-mwen ké bat bat bat
sé doubout man ké rété doubout !
Pétet ou ké toufé tout bobech lavi-mwen
pétet ou ké chayé mwen lwen manman-mwen ki enmen mwen
pétet ou ké migannen listwè péyi-mwen
ou ké pétet mété mas pou kouyonnen zanmi-mwen
pétet lantou mwen ou ké mété masonn dèyè masonn
ou ké pétet fòsé mwen gadé tout kalté model vakabonnajri
men sé di’w man ka viré di’w
man pé ké moli ba’w pies
é jiktan tjè-mwen ké bat bat bat
sé doubout man ké rété doubout !
