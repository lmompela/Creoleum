{{{***}}}
Pou lapéti’w pétet san manjé san bwè man ké rété
Pétet man ké vann rad-mwen épi kabann-mwen
Anlè do-mwen pétet man ké chayé woch épi woch… man ké balié dalo lari
An mitan zòdi pétet man ké chèché tibren pen
Pétet man ké touni man ké mò fen
Mé man pé key moli ba’w bouwo
Ek jiktan tjè-mwen ké bat ké bat bat
Sé doubout man ké rété doubout !
Ou ké pétet tiré anba plat-pié mwen dènié dènié mòso tè-mwen
Jennbway-la man yé a ou ké pétet fouté’y lajol
Ou ké pétet déchépiyé léritaj zanzet-mwen
Ou ké pétet brilé powézi-mwen épi liv-mwen
Pétet ou ké mété péyi-nou an anba an sel jouk lanmò
Mé man pé key moli ba’w bouwo
Ek jiktan tjè-mwen ké bat ké bat bat
Sé doubout man ké rété doubout !
Pétet ou ké toufé bobech chapel lavi-mwen
Pétet ou ké chayé mwen lwen manman-mwen ki enmen mwen
Pétet ou ké migannen listwè péyi-mwen
Ou ké pétet mété mas pou kouyonnen zanmi-mwen
Pétet lantou mwen ou ké mété masonn dèyè masonn
Ou ké pétet fòsé mwen gadé tout kalté model vakabonnajri
Mé sé di’w man ka viré di’w bouwo
Man pé ké moli ba’w
Ek jiktan tjè-mwen ké bat ké bat bat
Sé doubout man ké rété doubout !
