Lè Sofi-kounan paret nan bonmitan lannuit

Le bloc-notes de Raphaël CONFIANT / Blocs-notes
Samedi, 28 Mai, 2016 - 09:42
 Avan yo fè tan simen lektrisité toupatou, atravè tout lakanpay Matnik, lari ek lawout té nan lafènwarsité ek sé épi lanp pétwol moun té ka kléré kay-yo léswè.
Chalè lanp-lan té ka atiré tout kalté model ti bet : jannton, mayengwen, papiyon kisasayésa..., mé anpami yo, ni yonn moun té ka krenn bon kalté krenn lan : sé Sofi-kounan yo ka kriyé'y.
Fok pa konfonn li épi an bel papiyon nwè ki ni gran zel ka klenndéabo yonn ka sanm lot anpil.
Diférans-lan ant lé dé-a sé ki papiyon nwè a, sé an vré papiyon, an papiyon lannuit ki pa danjéré pies toubannman tandiski Sofi-kounan sé an ti bet ki diabolik.
Sé konsidiré i sé an tou pitit-piti mamoukatji éti yo klouré dé zel anlè do'y.
An nonm-papiyon, men an nonm ki gwosè an godwet !
Lè i ka antré adan an kay, sé an manniè flip-flap, si zot wè an lapot oben an lafinet sé rété wouvè davwè moun lontan té ni labitid fèmen kay-yo red-é-driansanm labadijou té kasé.
Moun lontan, fok sav sa, té pè lannuit kité pè ka alé.
Kidonk Sofi-kounan ka anni paret andidan kay-la ek i ka koumansé volé tout koté :anlè meb, asou tab, alantou lanp pétwol la, konsidiré i té foudok nan mitan tet.
Sé moun-lan ki andidan-an ka pwan-kouri-séré oben sa ki ni kont tjè-yo, ka rapé tjek balé-koko pou chaché fann tjou Sofi-kounan.
Davwè si zot wè Sofi-kounan érisi pozé anlè'w, ou pwan fè !
Si sé anlè bwa'w oben janm-ou i rivé pozé, ou ka koumansé bwè wonm san-manman dépi jou-landimen an ek ou ka anni tounen tafiatè.
Si ou wè sé asou ponm-fidji, alò a lè-tala, fok fè sin lakwa davwa sé lanmò'w ou ké trapé adan sé jou-a ké vini a.
Sofi-kounan sé an bet éti manntò, kivédi pi mové kalté maktjenbwazè ki ni, ka voyé dèyè moun pou fè sé moun-tala mal.
Fè moun mal té an gran labitid moun lontan !
Nan sé lépok-tala, Neg té jalou Neg, délè pou an ayen menm.
Davwè lévwaz té genyen an kostim oben an wob ki nef ; davwè lévwaz té mayé fiy-li épi tjek gwo-tjap.
Bagay kon sa...Pou sa fè moun mal, yo té kay wè an tjenbwazè pou i fouté an kout tjenbwa an tjou'w.
Sé kon sa,tjek jou bomaten, ou té ka anni rann ou kont ki ou ni an gwo-pié oben ki tout chivé'w té chapé-tonbé ek ki ou té vini tet-koko-sek.
Oben, pi mové ankô ki tout bet-ou anni mô nan lannuit-la.
Délè, ou péjis pèdi travay-ou.
Kifè moun té pé Sofi-kounan kon sa ka ékri.
Yo té plis ki sav abo ou fèmen toupatou, salopté-tala té kapab touvé tjek ti fant pou i antré andidan kay-ou pou fè'w ditô.
Sé pou sa moun lontan toujou té ni an fiol dlo bénit adan chak pies kay-la.
Pa ni pies bagay Sofi-kounan pè pasé dlo-bénit.
Lè ou wè ourivévréyé sa anlè'y, i ka anni dérédi atè-a flap ek i ka mô.Sé bel zel nwè'y la ka fennen, lachè'y ka disparet ek sé an ti eskèlet ou ka ni douvan'w(anni gadé foto-a ki ka ilistré artik-tala).
Moun lontan ka di'w anfwa Sofi-kounan pati kay Man Moun, fok pa vréyé'y déwô lamenm davwè i kapab viré net, viré viv ek a lè-tala i ka pi séléra ankô.
Fok kité'y atè-a, la i chapé-tonbé a jik lè douvan-jou rivé épi lè limiè soley paret, simen alkali anlè Sofi-kounan.
Apré sa, ou ka pwan an balé ek ou ka pousé kô-a déwô...Vokabilè:
Abo :malgré.
Dérédi :s'étirer de tout son long.
Lontan :autrefois.Mamoukatji :nain.
