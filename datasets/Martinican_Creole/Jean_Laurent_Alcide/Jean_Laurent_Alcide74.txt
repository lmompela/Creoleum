CTM : Lang kréyol la rété pou lapléré

Le Bloc-notes de Jean-Laurent ALCIDE / Blocs-notes
Samedi, 19 Décembre, 2015 - 23:43
 Ni an ti esprésion gran-lamatè mwen, ki monté nan Galilé lè zot wè i trapé 99 lanné anlè tet-li, té enmen di : "rété pou lapléré". Lè man té jenn tibray, man pa té ka konpwann sa sa té lé di, men anmizi-anmizi man vini gran, man dékouvè belté esprésion-tala. Lè ou ka transbòdé'y an lang fwansé a, i pa bidjoul kon sa : "laisser pour compte". 

 Enben, lè man asisté sérémonni envestiti nouvo kolektivité a latélé, vandrédi 18 désanm ki fini pasé a, sé esprésion-tala ki kouri-vini nan lespri-mwen lamenm. Ki manniè an jou ki té fò kon sa, an jou ki té si pòtalan pou divini péyi-a ek ba pep-nou, ki manniè lang-nou, lang kréyol la rété déwò konsidiré tjek vié bagay malpwop ? Pa ni yonn adan lasanblé-a, ki dwet ki goch, ki an mitan, ki endépandantis, ki otonomis, ki sa yo yé a, ki pwononsé yon sel ti fraz adan sa gran-lamatè mwen té enmen kriyé tou : "zépon natirel nou". Sa fè tjè-mwen plis lapenn ankò lè man dékouvè, latélé toujou, ki menm jou-a, atè la Kows, pou menm sérémonni envestiti-a, sé 2 prézidan péyi-a, TALAMONI pou lasanblé ek SIMEONI pou ekzékitif-la, fè plodari yo an lang kows. Politisien fwansé wouklé, yo vréyé labou, yo voyé kò-yo monté,men sé éli kows-la té bien sanfoutépanmal. Yo ka défann lang-yo davwa an lang sé larel-do, an lang sé poto-mitan kilti ek édansité an pep. Sé tout ! Sa ki pasé atè la-Réjion Matinik jou envestiti a ka montré ki manniè nou vini asimilé san menm nou rann kò nou kont di sa. Ki manniè nou vini fwansé adan tout kò-nou, tout lachè-nou, tout lanmwel zo nou abo nou ka voyé douvan gran fraz nasionalis oben révolisionnè. Nou vini dé Fwansé nwè san menm nou sav !
Kidonk anti kèsion (oben an gwo kèsion, si zot simié) katijé nan lespri-mwen : a ki sa sa ka sèvi goumen ba lendépandans Matinik si zot wè nou za vini fwansé ?

